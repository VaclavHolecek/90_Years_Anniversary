Vážení kolegové a kolegyně!
Vzhledem k svému vysokému věku (letos dovrším 90 let) si dovoluji Vám poslat nějaké informace z mé práce v oboru klinická biochemie, o nichž si myslím, že by byla škoda, aby se  ztratily a jímž jsem věnoval tisíce hodin na úkor své manželky a rodiny. Přednášel jsem lékařskou chemii a klinickou chemii laborantkám, medikům na lékařské fakultě v Plzni, 2 roky též medikům na lék. fakultě ve Valettě (Guardamanga) patřící pod British Commonwealth (diplom je bez nostrifikace uznáván v řadě států na světě). Jsem autorem několika učebnic a mnoha přednášek i ve světě. Absolvoval jsem doplňující zkoušku z tropických chorob, načež jsem pracoval cca 2 roky na Maltě a rok v tropech v Kambodží. Byl jsem přednostou Oddělení klinické biochemie Fakultní nemocnici v Plzni až do své penze, pak ještě pracoval jako primář OKB Mulačovy nemocnice v Plzni. Jsem čestným členem Společnosti J.E. Purkyně. Věnoval jsem se acidobazické rovnováze (osobně jsem se znal s prof. ASTRUPEM z Dánska, ten se zvláště zajímal o naše výsledky s ABR po hyperbaroxii a hemodialýze), enzymologii, enzymimunoassayi, antituberkulotikům, alergiím u dětí, hadím jedům, pyridinovým koenzymům a jejich analogům (kandidátská práce) aj., nejvíce však volným radikálům a antioxidantům, o nichž jsem přesvědčen, že po stránce jak biochemie, tak terapie nemocí, je o nich dosud u nás relativně málo známo, ačkoliv volné dusíkaté a později kyslíkové radikály existují na této Zemi od jejího stvoření a tedy logicky se podílí na mnoha reakcích. Proto jsem tuto kapitolu si dovolil více rozvést. Tento článek není určen k publikaci a je míněn jen jako otevřený úvod do problematiky pro event. pokračovatele ve výzkumu nebo doplňovatele či opravovatele tohoto tématu (viz konec článku). Věřím, že vzhledem ke své výše uvedené anamnéze jsem dostatečně kvalifikován uvést následující pojednání. Omlouvám se, že některá fakta jsou uvedena opakovaně a některé texty jsou v angličtině, protože jsem je tak psal rovnou, ale nestačil jsem je už přeložit a udělat příslušné úpravy. Publikace v jiných jazycích jsem nepoužil. Na závěr uvádím publikace, na kterých jsem se podílel, abych tím vyjádřil i poděkování spolupracujícím mým kolegům (spoluautorům), protože nemohu uvádět všechna jejich jména. Publikací odborných včetně učebnic a vědeckých mám přes 400 doma i v zahraničí, proto uvádím jen některá z těch, které se týkají daného tématu. Pochopitelně mnoho informací schází, proto na konci jsem ponechal místo pro doplňky a opravy. Se srdečným pozdravem Váš Vašek Holeček.
